{
    "title": "游桓山记",
    "poem": "元丰二年正月己亥晦，春服既成，从二三子游于泗之上。登桓山，入石室，使道士戴日祥鼓雷氏之琴，操《履霜》之遗音，曰：“噫嘻悲夫！此宋司马桓魋之墓也。”或曰：“鼓琴于墓，礼欤？”曰：“礼也。季武子之丧，曾点倚其门而歌。仲尼，日月也，而魋以为可得而害也。且死为石椁，三年不成，古之愚人也。余将吊其藏，而其骨毛爪齿，既已化为飞尘，荡为冷风矣，而况于椁乎？况于从死之臣妾，饭含之贝玉乎？使魋而无知也，余虽鼓琴而歌可也。使魋而有知也，闻余鼓琴而歌，知哀乐之不可常、物化之无日也，其愚岂不少瘳[1]乎？”二三子喟然而叹。乃歌曰：“桓山之上，维石嵯峨兮。司马之恶，与石不磨兮。桓山之下，维水之弥弥[2]兮。司马之藏，与水皆逝兮。”歌阕而去。从游者八人：毕仲孙、舒焕、寇昌朝、王适、王遹、王肄、轼之子迈、焕之子彦举。",
    "note": "[1]瘳：病愈。\n[2]弥弥：水满之状。",
    "appreciation": "1.山水琴音，吊古寄思。\n\n苏轼春游桓山，凭吊桓魋，以琴慰古人愚痴，叹生死无常，哀乐难常。\n\n\n\n2.石椁化尘，万事皆空。\n\n桓魋愚行，石椁不成，而今骨肉化尘，唯余清风荡尽古今。\n\n\n\n3.山石流水，恶名与逝。\n\n桓山之上，山石巍峨，恶名难消；桓山之下，司马之藏，与水皆逝。"
}